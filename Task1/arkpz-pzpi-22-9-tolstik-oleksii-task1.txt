Міністерство освіти і науки України
Харківський національний університет радіоелектроніки


Кафедра програмної інженерії



Звіт
з лабораторної роботи №1
з дисципліни «Аналіз та рефакторинг коду»
з теми: «Розробка Vision&Scope»





Виконав 								Перевірив
ст. гр. ПЗПІ-22-9 							Дашенков Д. С.
Толстік О. В.









2024
РОЗРОБКА VISION & SCOPE
1 Мета роботи

Описати проєкт у форматі Vision & Scope.

2 Завдання

1. Створити опис проєкту у форматі Vision & Scope.
2. Створити звіт до лабораторної роботи.
3. Експортувати створений звіт у формат PDF та завантажити його на платформу dl.nure.ua.
4. Експортувати увесь створений звіт у простий текстовий файл з кодуванням UTF-8 та записати цей файл у GitHub репозиторій для лабораторних робіт.

3 Висновок

У ході лабораторної роботи було створено документ Vision&Scope, у якому описані основні моменти розробки майбутньої програмної системи. Документ охоплює цілі та завдання проєкту, визначає основних користувачів та їхні потреби, а також описує ключові функціональні вимоги й середовище, в якому система буде працювати.








ДОДАТОК А
VISION AND SCOPE DOCUMENT
1 BUSINESS REQUIREMENTS
1.1 Background

Система автоматизації видачі ліків "HelthyHelper" розроблена у відповідь на існуючі проблеми в медичній сфері, які пов’язані з ручним управлінням процесом видачі медикаментів пацієнтам у лікарнях. У традиційній системі медперсонал часто стикається з труднощами, такими як:
1. Помилки у видачі ліків. 
Випадки помилок при видачі медикаментів, що можуть призвести до серйозних наслідків для пацієнтів. Людський фактор, стрес та великий обсяг роботи медичних працівників сприяють виникненню таких ситуацій.
2. Пропуски у прийомі ліків.
Часто пацієнти забувають приймати свої ліки у визначений час, що може вплинути на ефективність лікування. Це, в свою чергу, може призвести до ускладнень та затримок у процесі одужання.
3. Недостатня комунікація.
Медичний персонал часто стикається з проблемами у комунікації з пацієнтами, особливо у випадках, коли потрібна термінова реакція на порушення в прийомі ліків.
4. Витрати часу медперсоналу.
Процес контролю за видачею ліків та моніторингом прийому медикаментів займає значний час, який медсестри та лікарі могли б використати для більш важливих завдань, таких як надання медичної допомоги пацієнтам.
Враховуючи зазначені вище проблеми, виникла потреба у розробці автоматизованої системи, яка б могла не тільки зменшити кількість помилок, але й оптимізувати роботу медичного персоналу. "HelthyHelper" використовує сучасні технології, такі як IoT, для створення "розумних боксів", які забезпечують точність і своєчасність видачі медикаментів. Це дозволяє лікарям зосередитися на лікуванні пацієнтів, а не на рутинних адміністративних завданнях.
Крім того, система "HelthyHelper" відповідає вимогам сучасної медицини, яка прагне до підвищення ефективності, безпеки та якості медичних послуг. Це не лише покращує досвід пацієнтів, але й забезпечує вищий рівень контролю за виконанням лікарських призначень, що в кінцевому підсумку сприяє кращим результатам лікування.

1.2 Business Opportunity

На ринку існує кілька продуктів, які частково вирішують проблему автоматизації процесів прийому ліків, проте жоден з них не охоплює всі аспекти, які пропонує "HelthyHelper".
В якості аналізу конкурентів можна навести такі системи доступні для завантаження на смартфон: "MyTherapy", "Medisefe", "Wachange".
Серед переваг цих застосунків можна навести:
- нагадування про вчасний прийом ліків;
- журнал пропущених/підтверджених прийомів;
- збереження журналу прийому ліків та дозувань;
- паперова версія звіту для лікаря;
- відслідковування кількості ліків та нагадування про поповнення;
- вибір мелодій для сповіщення;
- резервне копіювання історії прийому та зберігання на сервері.
Серед недоліків є такі:
- нема можливості збільшення і зменшення кількості прийому ліків напротязі одного курсу лікування (наприклад, перші кілька днів по 3 таблетки, далі по 2);
- нема повторення сповіщень про час прийому (при пропущенні сигналу можна пропустити дозу);
- відсутність можливості різної періодичності прийому за певний проміжок часу.
Що стосується аналогів розумного контейнеру для ліків, то зараз на ринку можна знайти велику кількість таблетниць з таймером прийому ліків. Однак такі продукти є простими електронними контейнерами і не представляють можливості віддаленого зв’язку з програмними системами та задання графіку прийому препаратів. Також всі наявні конкуренти призначені для домашнього використання і не мають можливості інтегрування з медичними системами. 
Найголовнішою перевагою та відмінністю "HealthyHelper" від конкурентів даної предметної галузі є інтеграція з IoT-пристроєм. Система включає розумний контейнер для ліків, що автоматично видає препарати та надсилає сповіщення у випадку пропуску дози.
Таким чином, після детального аналізу конкурентів, можна сказати, що на сьогодні існують певні рішення для відстеження прийому ліків, однак вони часто обмежені функціонально, не інтегровані з IoT-пристроями або не надають можливості віддаленого контролю з боку лікарів. Жоден з них не поєднує в собі сматр-пристрій з можливістю керування з телефону. Тому можемо сказати, що програма "HealthyHelper" представляє значну бізнес-можливість у цьому сегменті ринку. 
Модель монетизації.
Для програмної системи "HealthyHelper" можливі кілька каналів монетизації:
- інтегрування систем у медичних закладах для полегшення та автоматизації нагляду за пацієнтами;
- продаж пристроїв (основним джерелом доходу стане продаж розумних контейнерів для ліків);
- підписка на додаткові послуги (користувачі зможуть оформити підписку для отримання додаткових функцій, таких як медичні звіти та персоналізовані рекомендації щодо лікування);
- партнерство з аптеками та фармацевтичними компаніями для прямого замовлення препаратів (інтеграція з аптеками для автоматизованого замовлення ліків, що також може стати додатковим джерелом доходу).
Ринок та перспективи.
"HealthyHelper" орієнтований на широкий ринок, що охоплює кілька цільових груп:
1. Лікарні та медичні установи. Ці заклади можуть використовувати систему для покращення ефективності роботи медичного персоналу, зниження кількості помилок у видачі ліків та підвищення рівня догляду за пацієнтами.
2. Аптеки та фармацевтичні компанії. Партнерство з цими гравцями ринку дозволить не лише автоматизувати замовлення ліків, але й залучити додаткові джерела доходу.
3. Міжнародна експансія та адаптація до локальних ринків через інтернаціоналізацію та локалізацію забезпечать можливість масштабувати систему для різних регіонів, роблячи її привабливою для користувачів в інших країнах.

1.3 Business Objectives and Success Criteria

Проаналізуємо можливості для програмної системи "HealthyHelper".
Бізнес-цілі:
BO-1: збільшення ринкової частки на 20% протягом року після запуску продукту, за рахунок додавання нових функцій та доступних цінових планів. Продукт орієнтований на сегменти ринку медичних пристроїв для моніторингу стану здоров'я;
BO-2: досягнення 1 мільйона користувачів протягом перших двох років з моменту запуску продукту. Основними каналами залучення будуть стратегічні партнерства з лікарнями та аптеками, цифрові маркетингові кампанії, а також програми рекомендацій для користувачів;
BO-3: збільшення річного доходу на 5 млн доларів завдяки продажам пристроїв, підписок на програмне забезпечення та додаткові медичні послуги, інтегровані в систему, до кінця третього року;
 BO-4: забезпечення рентабельності інвестицій (ROI) на рівні 150% за три роки завдяки ефективному управлінню витратами, стратегічному маркетингу та оптимізації бізнес-процесів;
BO-5: розширення географії присутності продукту на 5 нових ринків, зокрема в Європі та Азії, протягом перших 18 місяців після запуску, що дозволить збільшити обсяг продажів і охопити нові цільові аудиторії.
Критерії успіху:
SC-1: реєстрація 20 000 активних користувачів протягом перших 6 місяців після запуску продукту, з них щонайменше 50% повинні бути постійними користувачами протягом наступних трьох місяців після реєстрації;
SC-2: укладання контрактів з щонайменше 20 медичними установами (лікарні, клініки, аптеки) протягом першого року для інтеграції продукту в медичні процеси, що дозволить забезпечити постійний потік користувачів і підвищити довіру до продукту;
SC-3: підвищення задоволеності користувачів на 90% згідно з опитуваннями клієнтів через 6 місяців після використання продукту. Опитування будуть охоплювати зручність користування, надійність продукту та ефективність підтримки клієнтів;
SC-4: отримання сертифікації як медичного продукту в ЄС та США до кінця першого року, що дозволить використовувати продукт на міжнародному рівні в медичних установах;
SC-5: реалізація 50 000 пристроїв протягом першого року з моменту запуску на ринку. Основними ринками збуту будуть Україна та країни ЄС;
SC-6: досягнення прибутковості проєкту на рівні 5 млн доларів протягом першого року, завдяки ефективному маркетингу, розширенню користувацької бази та зниженню операційних витрат;
SC-7: створення онлайн-спільноти користувачів з активним обміном досвідом і підтримкою, яка налічуватиме не менше 10 000 учасників протягом першого року.
Вплив зовнішніх факторів:
- поява нових технологічних рішень на ринку, які можуть змінити споживчі уподобання;
- економічна ситуація в ключових регіонах (США, ЄС, Китай), що може вплинути на купівельну спроможність;
- законодавчі зміни, пов’язані з використанням медичних пристроїв, що можуть впливати на сертифікацію та впровадження продукту.

1.4 Customer or Market Needs

У цьому розділі розглянемо потреби типових клієнтів та сегментів ринку, які на даний момент ще не задоволені існуючими системами або рішеннями. Основна увагу приділимо виявленню проблем, з якими стикаються клієнти, і які зможе вирішити новий продукт. 
Основні потреби:
1. Автоматизація процесу прийому ліків.
Багато користувачів стикаються з труднощами в контролі регулярного прийому медикаментів, особливо у випадках хронічних захворювань або при догляді за важкохворими пацієнтами.
2. Персоналізовані медичні рекомендації.
Користувачі очікують отримувати рекомендації, адаптовані до їх індивідуальних потреб, щоб оптимізувати процес лікування.
3. Безпека і точність у видачі ліків.
Ринок потребує рішень, які гарантуватимуть точну видачу ліків в потрібний час, щоб уникнути помилок у лікуванні.
4. Інтеграція з медичними установами.
Пацієнти та лікарі шукають інструменти для зручної передачі даних про лікування та спостереження за станом здоров’я, з можливістю інтеграції з медичними системами.
5. Зручність у використанні.
Користувачі очікують просту у використанні систему, яка не потребує складних налаштувань або технічних знань.
6. Моніторинг стану здоров'я в реальному часі.
Медичний персонал потребує системи, яка надає можливість відслідковувати в реальному часі, чи прийнято ліки, а також бачити загальний статус лікування. Це дозволяє швидко реагувати на порушення або пропуски в прийомі ліків.
7. Дистанційний контроль та сповіщення.
Лікарі очікують можливості дистанційного контролю за пацієнтами. У випадку пропуску дози або інших проблем із прийомом медикаментів, система повинна автоматично надсилати сповіщення відповідальному персоналу чи членам родини.
8. Зберігання та аналіз історії лікування. 
Лікарі хочуть мати доступ до повної історії прийому ліків для аналізу ефективності лікування та корекції планів. Це важливо як для довгострокових хронічних захворювань, так і для короткострокових планів терапії.
9. Інтерфейс для медичних працівників.
Медичні працівники шукають систему, яка дозволить їм легко додавати та редагувати плани лікування для пацієнтів. Інтерфейс повинен бути інтуїтивно зрозумілим та адаптованим під їхні потреби, з можливістю перегляду та редагування медичних даних.
10. Інтеграція з системами замовлення ліків.
Важливим аспектом є потреба в інтеграції з аптеками або фармацевтичними компаніями для автоматичного замовлення препаратів, коли вони закінчуються.
11. Можливість адаптації до різних регіональних вимог.
Оскільки ринок може включати різні країни та регіони, система повинна підтримувати локалізацію (мову, формати даних, вимоги до безпеки) для забезпечення широкого охоплення ринку.
12. Зручний мобільний додаток. 
Лікарі та медичний персонал потребують доступу до системи з мобільних пристроїв для зручного моніторингу та взаємодії з системою в будь-який час та в будь-якому місці.

1.5 Business Risks

У процесі розробки нового продукту можуть виникати різні бізнес-ризики, що впливають на успішність проєкту. Нижче узагальнено основні ризики, їх серйозність та можливі заходи для їх мінімізації:
1. Конкуренція на ринку (серйозність: висока).
Продукт може зіткнутися з високою конкуренцією, особливо за фактом існування аналогічних рішення від більш відомих або добре вкорінених компаній. Це може ускладнити завоювання частки ринку та досягнення запланованих фінансових цілей.
Для зменшення ризику необхідно проводити аналіз конкурентів, фокусуватися на унікальних характеристиках продукту, впроваджувати новаторські функції, що забезпечують конкурентні переваги.
2. Затримки у розробці (серйозність: середня).
Невчасна реалізація продукту може призвести до втрати конкурентної переваги та зменшення можливостей для його ринкової реалізації.
Для зменшення ризику необхідно розробити чіткий графік проєкту, забезпечити ефективну комунікацію між командами, застосовувати гнучкі методології управління проєктами.
3. Прийняття продукту користувачами (серйозність: висока).
Низька зацікавленість або складність в освоєнні продукту для кінцевих користувачів може негативно вплинути на його успішність на ринку.
Для зменшення ризику необхідно проводити ринкові дослідження, тестувати продукт на фокус-групах, забезпечувати зворотний зв'язок від користувачів на ранніх етапах розробки для адаптації функцій відповідно до їх потреб.
4. Вихід з системи або IoT з ладу (серйозність: висока).
Якщо апаратне забезпечення, на якому працює продукт, вийде з ладу, це може призвести до значних втрат даних, збоїв у роботі продукту або навіть до завдання шкоди клієнтам. Така ситуація може завдати шкоди репутації компанії та призвести до додаткових витрат.
Необхідно забезпечити наявність резервного обладнання, передбачити автоматичне збереження та резервування даних, а також планувати регулярне технічне обслуговування для виявлення можливих збоїв на ранніх етапах. Важливо також впроваджувати механізми моніторингу стану апаратного забезпечення та швидкої реакції на можливі проблеми.
5. Технічні проблеми з впровадженням (серйозність: середня).
Проблеми з інтеграцією продукту у наявну ІТ-інфраструктуру клієнтів або технічні складнощі можуть негативно вплинути на його функціональність та масштабування.
Для зниження ризику треба здійснювати ретельне тестування на сумісність із різними платформами, забезпечити докладну документацію для інтеграції та підтримки, працювати з кваліфікованими технічними фахівцями.
6. Регуляторні та правові ризики (серйозність: висока).
Порушення регуляторних вимог може призвести до штрафів, зупинки продажів або правових проблем.
Необхідно забезпечити відповідність усім необхідним стандартам та вимогам законодавства на ринках, де буде представлено продукт. Проводити юридичні аудити перед виходом на ринок.



2 VISION OF THE SOLUTION
2.1 Vision Statement

Програмний продукт "HealthyHelper" призначений для створення зручної та ефективної системи моніторингу прийому медикаментів, орієнтованої на користувачів усіх вікових категорій та медичні установи. Метою програмної системи є забезпечення точного, своєчасного та автоматизованого контролю за прийомом ліків, що стане надійною підтримкою для пацієнтів, лікарів та медичних установ.
Уявляється система, де кожен пацієнт може без зусиль дотримуватися лікувальних рекомендацій, отримуючи нагадування про прийом ліків у потрібний час, а лікарі можуть легко відслідковувати динаміку лікування своїх пацієнтів через персоналізовані звіти та аналітику. Завдяки інтеграції розумних контейнерів для ліків із мобільним додатком, система дозволить не лише автоматизувати процес прийому ліків, а й замовляти їх повторно, співпрацюючи з аптеками та фармацевтичними компаніями.
Ключовими аспектами бачення "HealthyHelper" є:
1. Автоматизація процесу лікування. Інтелектуальні рішення дозволяють мінімізувати ризики пропуску дозування або помилок у прийомі ліків.
2. Підвищення ефективності роботи медичних установ. Медичний персонал зможе ефективніше керувати лікуванням, маючи постійний доступ до оновленої інформації про стан пацієнта.
3. Розширення співпраці з ринком фармацевтики. .Партнерства з аптеками забезпечать своєчасну доставку ліків та додаткові джерела доходу.
Заявлена концепція базується на поєднанні стратегічних цілей продукту з реаліями ринку, включаючи постійно зростаючу потребу в оптимізації процесів та підвищенні ефективності. Продукт буде враховувати наявні архітектурні та технічні обмеження організацій, але водночас залишатиметься гнучким для майбутніх змін.

2.2 Major Features

Головні функції програмної системи включатимуть:
MF-1. Реєстрація та аутентифікація.
Ця функція забезпечує створення облікових записів для нових користувачів, зокрема лікарів та медичного персоналу, а також їхню безпечну аутентифікацію в системі. Користувачі зможуть реєструватися за допомогою електронної пошти або Google OAuth. 
MF-2. Підключення та налаштування пристроїв IoT.
Ця функція дозволяє інтегрувати та налаштовувати розумні контейнери для ліків. Користувачі зможуть за допомогою мобільного додатка або веб-інтерфейсу підключити пристрій, синхронізувати його з системою, перевірити коректність його роботи та налаштувати основні параметри (таймер, сповіщення тощо).
MF-3. Додавання медичних препаратів.
Ця функція надає можливість додавати інформацію про ліки, включаючи назву препарату, дозування, частоту прийому, тривалість лікування та інші важливі деталі. Система може автоматично запропонувати інформацію про препарат з бази даних (якщо раніше він вже був доданий) або дати можливість користувачеві ввести її вручну.
MF-4. Реєстрація пацієнта.
Лікарі зможуть реєструвати пацієнтів для моніторингу їхнього лікування. Реєстрація включатиме введення особистих даних пацієнта, таких як ім'я, вік, медичний стан та інформацію про ліки, що вживаються.
MF-5. Налаштування розкладу прийняття.
Користувачі зможуть налаштувати детальний розклад для прийому ліків, враховуючи час та частоту дозування, а також створювати нагадування про прийом. Це включає можливість вибору днів тижня, кількості прийомів за день, налаштування інтервалів прийому та точного часу прийому кожного препарату.
MF-6. Моніторинг плану лікування.
Система дозволяє медичному персоналу відстежувати виконання пацієнтом лікувальних рекомендацій у реальному часі. Доступ до статистики прийому ліків, графіків та відхилень від плану дозволить ефективно контролювати лікування.
MF-7. Надсилання звітів про стан здоров'я.
Система дозволяє автоматично генерувати звіти про стан здоров'я пацієнта та динаміку лікування на основі введених даних та результатів прийому ліків. Ці звіти можуть бути доступними для медичних установ, страхових компаній або близьких родичів.
MF-8. Партнерська інтеграція з аптеками.
Ця функція дозволяє користувачам автоматично замовляти ліки через систему за допомогою інтеграції з аптечними сервісами. Система може запропонувати найближчі аптеки, що мають потрібні препарати, а також оформити повторне замовлення в разі закінчення ліків.
MF-9. Отримання нагадувань.
Система підтримуватиме нагадування через мобільний додаток та електронну пошту для зручності користувачів різних категорій.

2.3 Assumptions and Dependencies

Розглянемо основні припущення та залежності для програмної системи "HealthyHelper".
Припущення:
A-1. Користувачі матимуть доступ до мобільних пристроїв або ПК з підключенням до Інтернету, що є необхідною умовою для використання додатку і синхронізації даних із хмарним сервісом.
A-2. Усі користувачі будуть здатні зареєструватися та пройти аутентифікацію через систему.
A-3. Пристрої IoT (розумні контейнери для ліків) будуть сумісні з вимогами системи, що передбачає підтримку бездротових протоколів зв’язку (Wi-Fi).
A-4. Медичні заклади або пацієнти надаватимуть актуальні дані для системи, що забезпечить коректність моніторингу стану здоров'я.
A-5. Підключені до системи аптеки та медичні установи забезпечуватимуть своєчасне оновлення даних про наявність препаратів та послуг.
Залежності:
D-1. Проєкт залежить від стабільної роботи хмарного сервісу, на якому розгорнута база даних пацієнтів та аналітична система. Без цього користувачі не зможуть отримувати доступ до даних та відправляти інформацію про лікування.
D-2. Інтеграція з партнерами — аптеками та медичними установами — залежить від API сторонніх сервісів, що забезпечують доступ до інформації про ліки та послуги.
D-3. Функціонування IoT пристроїв залежить від наявності відповідного програмного забезпечення (драйверів, додатків), яке повинно бути розроблене сторонніми постачальниками пристроїв.
D-4. Проєкт залежить від регулярного оновлення системи для підтримки сумісності з новими версіями операційних систем мобільних пристроїв та комп'ютерів.








3. SCOPE AND LIMITATIONS
3.1 Scope of Initial Release

Перший випуск продукту включатиме найважливіші функції, необхідні для початкового використання системи в медичних закладах та пацієнтами для організації лікування за допомогою IoT пристроїв. Основні функції забезпечать можливість користувачам виконувати базові операції для управління медичними препаратами та моніторингу стану пацієнтів. Нижче наведено функціональні можливості, які будуть включені у перший реліз:
1. Реєстрація та аутентифікація (MF-1).
Користувачі матимуть можливість створювати облікові записи та проходити безпечну аутентифікацію через систему.
2. Підключення та налаштування пристроїв IoT (MF-2).
Інтеграція системи з розумними контейнерами для ліків, що дозволить користувачам підключати пристрої до програми, налаштовувати їх для моніторингу медикаментів та отримувати сповіщення щодо графіку прийому.
3. Додавання медичних препаратів (MF-3).
Можливість користувачів вводити та зберігати інформацію про медичні препарати, включаючи дозування, графік прийому та призначення лікаря.
4. Реєстрація пацієнтів (MF-4).
Система дозволить медичним установам та окремим користувачам створювати профілі пацієнтів для моніторингу процесу лікування, ведення історії прийому ліків та персональних даних.
5. Налаштування розкладу прийняття ліків (MF-5).
Користувачі зможуть налаштовувати графіки прийому препаратів, вказуючи точні дати та час прийняття, а також отримувати автоматичні нагадування.
6. Моніторинг плану лікування (MF-6).
Можливість відстежувати, чи прийняв пацієнт ліки згідно з графіком, а також надавати можливість вносити зміни до плану лікування на основі отриманих даних.
7. Отримання нагадувань (MF-7).
Можливість отримувати сповіщення в системі через мобільний додаток або веб-систему про пропущені дози.
Усі ці функції спрямовані на задоволення потреб різних категорій користувачів — пацієнтів, лікарів, та медичних закладів — і забезпечать простий та надійний контроль за прийомом ліків на початковому етапі запуску продукту. 

3.2 Scope of Subsequent Releases

У наступних випусках продукту планується розширення функціональних можливостей, щоб забезпечити більшу зручність та гнучкість для користувачів, а також інтеграцію з іншими системами. Основні функції, які заплановані для майбутніх релізів, включають:
1. Інтеграція з електронними медичними картами (EMR).
Додаткова можливість синхронізуватися з електронними медичними картами для автоматичного оновлення інформації про стан пацієнта та план лікування, що дозволить лікарям оперативніше коригувати призначення.
2. Інтеграція з пристроями для відстеження здоров'я.
 Майбутні релізи передбачають інтеграцію з носимими пристроями для моніторингу фізіологічних параметрів (тиску, пульсу, рівня цукру в крові) та автоматичного оновлення даних у системі.
3. Підтримка кількох мов.
Щоб розширити аудиторію користувачів, у наступних версіях передбачено додавання підтримки кількох мов, що дозволить забезпечити використання системи в міжнародних медичних установах.

4. Функція прогнозування ризиків.
Система зможе аналізувати історичні дані пацієнтів та прогнозувати можливі ризики, наприклад, невиконання плану лікування, та рекомендувати додаткові заходи.
Ці функції будуть реалізовані в залежності від попиту користувачів та на основі зворотного зв'язку, отриманого під час використання первинної версії продукту.

3.3 Limitations and Exclusions

В рамках розробки нової програмної системи визначено низку функцій та характеристик, які не будуть включені в продукт. Деякі з цих функцій можуть бути корисні для користувачів, проте їхня реалізація не запланована на даному етапі розвитку продукту. Нижче наведено перелік таких обмежень та виключень:
1. Підтримка офлайн-режиму.
Система потребує постійного підключення до Інтернету для коректної роботи, зокрема для оновлення інформації про пацієнтів, відстеження прийому препаратів та сповіщень. Функціонал для роботи в офлайн-режимі не передбачається в поточній версії.
2. Інтеграція з усіма системами охорони здоров'я.
Масштабування на всі існуючі системи охорони здоров'я та медичні платформи не планується через значну різноманітність форматів та стандартів.
3. Голосовий контроль та управління.
У новій версії продукту не передбачено підтримки функцій голосового управління або інтеграції з голосовими асистентами Ця функція може бути розглянута для реалізації у наступних випусках.
4. Мультиплатформна підтримка для старих операційних систем.
Підтримка програмного забезпечення буде обмежена сучасними версіями операційних систем (iOS, Android, Windows, MacOS). Старі версії, що не підтримуються виробниками, не будуть підтримуватися в межах продукту.
5. Можливість повного автоматичного лікування.
Продукт не передбачає повної автоматизації медичних рішень без участі медичних працівників. Система лише допомагає в управлінні лікуванням, але кінцеве рішення щодо призначень залишається за лікарями.

4 BUSINESS CONTEXT
4.1 Stakeholder Profiles

У процесі розробки системи "HealthyHelper" важливо врахувати інтереси та потреби всіх зацікавлених сторін, які безпосередньо використовуватимуть систему або впливатимуть на її впровадження. Цей розділ описує основні категорії користувачів, їхні очікування від системи, головні інтереси та можливі обмеження. 
Можемо виділити такі основні групи потенційних користувачів:
1. Лікарі – медичні фахівці, які використовують систему для моніторингу стану пацієнтів, встановлення діагнозів, формування планів лікування, внесення ліків до бази та формування планів лікування.
2. Пацієнти – пацієнти лікарні, які користуються системою для моніторингу свого здоров'я, отримання нагадувань або рекомендацій щодо лікування від лікарів.
3. Медсестри – працівники, які допомагають лікарям у догляді за пацієнтами, слідкують за виконанням лікувальних призначень та ведуть медичну документацію.
4. Фармацевти (в лікарні) –люди, які забезпечують пацієнтів ліками та контролюють їх наявність у лікарняних аптеках.
Таким чином визначимо основні характеристики наведених груп користувачів та внесемо їх до таблиці 1.
Таблиця 1 – Профілі зацікавлених сторін проєкту.
Зацікавлена сторона	Головна цінність	Ставлення	Головний інтерес	Обмеження
Пацієнти	Контроль за станом здоров'я, доступ до медичної історії та нагадування про прийом.	Позитивне, якщо система забезпечує зручний доступ до інформації, допомагає у профілактиці та лікуванні захворювань.	Можливість отримувати точні та своєчасні нагадування про вживання медичних препаратів, простий у використанні інтерфейс, захищеність персональних даних.	Можливі проблеми з технічним використанням для людей похилого віку або тих, хто не володіє сучасними технологіями.
Лікарі	Швидкий доступ до даних пацієнтів, можливість дистанційного спостереження за станом здоров'я, швидкий обмін інформацією між пацієнтами та медичним персоналом.	Зацікавлені, якщо система полегшує роботу, надає точні дані та дозволяє швидко реагувати на зміни у стані здоров'я пацієнтів.	Інтуїтивно зрозумілий інтерфейс, точні та актуальні дані про пацієнтів, можливість отримувати аналітичні звіти.	Сумісність з іншими медичними інформаційними системами, навчання персоналу для роботи з новою технологією.
Медсестри	Автоматизація рутинних завдань, таких як ведення записів, контроль за виконанням медичних призначень та моніторинг стану пацієнтів.	Позитивне, якщо система дозволяє зекономити час на адміністративних завданнях і зосередитися на догляді за пацієнтами.	Швидкий доступ до інформації про пацієнтів, зручність у використанні, можливість отримувати сповіщення про стан пацієнтів.	Потрібна інтеграція з існуючими системами лікарні, навчання для ефективного використання всіх функцій системи.
Фармацевти (в лікарні)	Автоматизований облік ліків, спрощений доступ до історії призначень пацієнтів та забезпечення лікарських засобів для лікування.	Зацікавлені у системі, яка спрощує контроль за наявністю ліків та дозволяє уникати нестачі або надлишку препаратів.	Автоматизація процесів замовлення та списання ліків, легкий доступ до історії призначень та можливість аналізу потреб лікарні.	Потрібна інтеграція з існуючими аптечними системами, висока захищеність даних про медичні призначення.


4.2 Project Priorities

У цьому розділі визначаються пріоритети між вимогами, графіком виконання проєкту та бюджетом, що дозволить спрямувати ресурси у відповідності до головних рушійних сил проєкту. 






Таблиця 2 –Пріоритети проєкту.
Показник	Виконання (етапи)	Обмеження (граничні значення)	Ступінь свободи (допустимий діапазон)
Якість
	Забезпечення високої надійності та стабільності системи.	Повинна відповідати стандартам галузі.	Можливі незначні виправлення після релізу.
Графік	Випуск основного функціоналу через 6 місяців.	Затримки понад 1 місяць неприпустимі.	Можливі скорочення другорядних функцій.
Бюджет	Максимальний бюджет проєкту — $10 000.	Не можна перевищити виділений бюджет.	Можливе перерозподілення фінансування між етапами.
Функціональність	Повна реалізація критичних функцій.	Має покривати 100% ключових вимог.	Деякі другорядні функції можуть бути перенесені на майбутні релізи.
Підтримка	Технічна підтримка користувачів, виправлення помилок, випуск оновлень.	Необхідність наявності технічної підтримки 24/7 протягом перших 6 місяців після релізу.	Можливе зменшення активної підтримки через 6 місяців з наданням тільки критичних оновлень і підтримки для основних функцій.






4.3 Operating Environment

Операційне середовище системи "HealthyHelper" визначає умови, за яких вона функціонуватиме, а також основні вимоги до доступності, надійності, продуктивності та цілісності.
Основні питання, що впливають на архітектуру системи:
1. Географічне розташування користувачів.
Користувачі системи "HealthyHelper" можуть бути географічно розповсюджені, особливо, коли система буде використовуватися в різних лікарнях чи медичних установах у кількох регіонах чи країнах. Це означає, що система повинна підтримувати доступ з різних часових зон та забезпечувати надійний зв'язок між серверами й користувачами.
2. Доступ до системи в різний час.
Медичні працівники (лікарі, медсестри) та пацієнти можуть мати потребу в постійному доступі до системи протягом доби. Особливо важливо забезпечити безперервний доступ під час нічних змін у лікарнях.
3. Максимальний час відповіді.
Для медичних працівників важливий швидкий доступ до даних пацієнтів, особливо в екстрених випадках. Тому критично важливо встановити максимальний час відповіді системи при доступі до віддалених даних. Для забезпечення високої продуктивності необхідно мінімізувати затримки при обміні даними.
4. Перебої в обслуговуванні.
Безперервний доступ до системи має вирішальне значення для медичних працівників. Перебої в роботі можуть вплинути на ефективність надання медичної допомоги. Таким чином, система повинна забезпечувати високу надійність та мати механізми для швидкого відновлення після збоїв.



Опис програмних засобів та інструментів.
Для реалізації програмної системи "HealthyHelper" будуть використані сучасні програмні засоби та інструменти, що забезпечать швидку, надійну і масштабовану розробку, зручність для користувачів і легкість у підтримці.
1. Фронтенд
React. Бібліотека для створення користувацького інтерфейсу, що дозволить будувати динамічні, інтерактивні та зручні для користувача сторінки. React забезпечить компонентний підхід до розробки, що сприятиме легкості підтримки та повторного використання компонентів, а також дозволить легко масштабувати інтерфейс за необхідності.
2. Бекенд
JavaScript (Node.js): Використання JavaScript на серверній стороні через Node.js дозволяє створювати високопродуктивні, масштабовані сервери, що обробляють запити в реальному часі. Node.js має велике співтовариство і підтримку, що полегшить інтеграцію з базами даних та іншими зовнішніми службами.
3. Архітектурний підхід
REST (Representational State Transfer): REST архітектура буде основою для побудови API, що забезпечить зручний доступ до ресурсів системи через стандартні HTTP-запити (GET, POST, PUT, DELETE). Цей підхід дозволить легко інтегруватися з іншими системами та забезпечить зрозумілий і стандартизований підхід до управління даними.
4. Інтеграція з "розумними" пристроями
Arduino: Для реалізації функцій "розумних" контейнерів, що будуть автоматично надавати інформацію про наявність та використання медичних препаратів, буде використовуватися апаратна платформа Arduino. Контейнери з датчиками, побудовані на базі Arduino, дозволять інтегрувати фізичні пристрої із програмною системою для відстеження та автоматизації прийому препаратів. Це сприятиме підвищенню точності та зручності для користувачів, забезпечуючи своєчасне нагадування та моніторинг.
5. Інші інструменти та сервіси
- система контролю версій (Git) для управління версіями коду та командної роботи над проєктом.
- інтеграційне середовище розробки (IDE), таке як Visual Studio Code, що забезпечує підтримку для JavaScript/React/Node.js та Arduino, а також має різноманітні плагіни для підвищення ефективності роботи.
Таким чином, цей набір технологій забезпечить надійну інфраструктуру для розробки та підтримки системи, дозволяючи створювати інтуїтивно зрозумілий інтерфейс, продуктивний сервер, а також інтеграцію з розумними пристроями для забезпечення точності та зручності використання.

